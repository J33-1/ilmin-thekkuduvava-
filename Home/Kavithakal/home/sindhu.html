<!DOCTYPE html>
<html>
    <head>
        <meta charset="UTF-8"/>
        <title> വിജ്ഞാനം e- ഗ്രന്ഥശാല മലയാള-കവിതകൾ </title>
        <link rel="stylesheet" href="css/common.css">
    </head>


    <body>


    <h1 style="font-size: 60px;">സിന്ധു ഗാഥ </h1>


<img src="img/sindhu.jpg" alt="സിന്ധു ഗാഥ" style="display: block;
margin-left: auto;
margin-right: auto;
width: 500px;
float: none;" >
 
<div class="head_p" style="margin-top: 0;
padding-top: 150px;">

    &#10070;	 <a href="#a">ഒരുമ്പെട്ടോൾ </a> <p></p>
    &#10070;	 <a href="#b">മരിച്ച ഒരുവൾ </a> <p></p>
    &#10070;	<a href="#c">ചിറകു വറ്റിയ തീവണ്ടി</a> <p></p> 
    &#10070;	<a href="#d">കിനാവള്ളികള്‍</a><p></p>
    
    
    
    
</div>



<div class="body_para">


    <div id="a"></div>
        <h3>ഒരുമ്പെട്ടോൾ </h3>
        
       
       
       ഉടുത്തൊരുങ്ങിയ ഭ്രാന്തുകളെ  <br>
       മനസ്സാം കാളിമഭിത്തിയിൽ  <br>
       പണ്ടെല്ലാമവളിങ്ങനെ  <br>
       എഴുതിവച്ചിരുന്നത്രെ..!!  <br>
       ‘പെണ്ണാണ്, വെറും പെണ്ണ്.’  <br>
         <br>  <br>
       തിളച്ച പകലിൽ  <br>
       ചുവന്നുപോയവൾ  <br>
         <br>  <br>
       അകത്തളങ്ങളിൽ  <br>
       അടക്കപ്പെട്ട നോവിന്റെ  <br>
       കൂരമ്പേറ്റവൾ  <br>
         <br>  <br>
       ഉള്ളിൽ നുരഞ്ഞുപൊന്തും  <br>
       പ്രണയത്തിന്  <br>
       കാവലിരിക്കുന്നവൾ  <br>
         <br>  <br>
       ഇഷ്ടങ്ങളുടെയാകാശത്തിലേക്ക്  <br>
       പറന്നുയരാൻ മനച്ചിറകുകൾ  <br>
       തുന്നുന്നവൾ.  <br>
         <br>  <br>
       കാത്തിരിപ്പിൻ സ്മാരകമായി  <br>
       നെറുകയിൽ ഒരു ചുവപ്പടയാളം  <br>
       സൂക്ഷിക്കുന്നവൾ.  <br>
         <br>  <br>
       കാലത്തിന്റെ വെല്ലുവിളികളെ  <br>
       ഒരു നറുപുഞ്ചിരിയാൽ  <br>
       ചവിട്ടിമെതിച്ചു പോയവൾ  <br>
         <br>  <br>
       ഇന്നലെകളിൽ പരാജയപ്പെട്ട  <br>
       രാജ്യത്തെ അതിഥിയും…  <br>
       ഇന്നുകളുടെ വിജയരാജ്യത്തെ  <br>
       രാജ്ഞിയുമാണവൾ.  <br>
         <br>  <br>
       മഴകൊട്ടിയടച്ച  <br>
       ഉമ്മറവാതിലിന്റെ  <br>
       ഓടാമ്പലിൽ കുരുങ്ങിയ  <br>
       ചോദ്യങ്ങളെയും  <br>
       ഇന്നലെകളേയുമാണവൾ  <br>
       അകത്തേക്ക് കയറുമ്പോള്‍  <br>
       ചവിട്ടിക്ക് ഭോജനമായി നൽകിയത്  <br>
         <br>  <br>
       മുനിഞ്ഞു കത്തുന്ന  <br>
       റാന്തൽ വെളിച്ചത്തിൽ  <br>
       കണ്ണീരുവെന്തൊലിച്ച  <br>
       മുഖമമര്‍ത്തിത്തുടച്ച്…  <br>
       ചോദ്യങ്ങളുടെ  <br>
       മാറാലതൂക്കുന്നതിനായി  <br>
       ചൂലെടുത്തു  <br>
         <br>  <br>
       അലമാരയിലെ  <br>
       പുള്ളിക്കുത്തുക്കളാൽ  <br>
       മങ്ങിത്തുടങ്ങിയ കണ്ണാടിയില്‍  <br>
       കണ്ണുരുട്ടിക്കാണിക്കുന്ന  <br>
       തൊലിപ്പുറത്തെ മുറിഞ്ഞ  <br>
       ചുവപ്പടയാളങ്ങളെ  <br>
       തേങ്ങൽത്തൂവാലയാൽ  <br>
       വേരോടെ പിഴുതെടുത്തെറിഞ്ഞു.  <br>
         <br>  <br>
       അമര്‍ത്തിപ്പിടിച്ചൊരു  <br>
       ഞെരങ്ങല്‍ പുറത്തെ  <br>
       കൂരിരുട്ടിലേക്ക്  <br>
       പുളഞ്ഞിഴഞ്ഞിറങ്ങുന്നു.  <br>
       വാക്കുകള്‍ക്കതീതമായ കൊഴുത്ത,  <br>
       വഴുവഴുപ്പുള്ള ശബ്ദങ്ങൾ!  <br>
         <br>  <br>
       വീണ്ടും തൊലിപ്പുറത്തെ  <br>
       ചുവന്ന അടയാളങ്ങള്‍ തുറിച്ചു  <br>
       നോക്കാൻ തുടങ്ങിയപ്പോൾ,  <br>
       കുളിമുറിയിലെ  <br>  <br>
       അരത്തൊട്ടിവെള്ളത്തിൽ  <br>
       പിഴച്ചുവെന്ന വാക്കിന്റെ  <br>
       പൂപ്പുമണത്തെ വാസനാസോപ്പില്‍  <br>
       കഴുകി അവസാന തുള്ളി  <br>
       മിഴിനീരിൽ ശുദ്ധമാക്കിയെടുത്തു!  <br>
         <br>  <br>
       ഉള്ളി തൊലികളഞ്ഞപ്പോൾ  <br>
       കണ്ണുനിറച്ചുവെന്നൊരു നുണ  <br>
       അവൾക്കുള്ളില്‍ മുളയ്ക്കുന്നു,  <br>
       പടർന്നു പന്തലിയ്ക്കുന്നു.  <br>
         <br>  <br>
       നിഗൂഢമായ നിശബ്ദതയുടെ  <br>
       കൊടുങ്കാട്ടില്‍  <br>
       പെരുമഴ പെയ്യുന്നു.  <br>
       ഇരുട്ടിലേക്ക് വലിച്ചിഴക്കപ്പെട്ട  <br>
       കാഴ്ചകള്‍ക്കൊപ്പം അവളുടെ  <br>
       കണ്ണുകളിലെ സൂര്യനസ്തമിക്കുന്നു.  <br>
         <br>  <br>
       പ്രണയഭാഷ അത്രത്തോളം  <br>
       വന്യമായതിനെക്കുറിച്ചു  <br>
       പറയുന്ന മുറിഞ്ഞ ചുണ്ടുകൾ.  <br>
         <br>  <br>
       വെന്തുറഞ്ഞ  <br>
       നിശയുടെ മടിയിലേക്കു  <br>
       അതിശൈത്യക്കാറ്റ്  <br>
       കുന്നിറങ്ങി ഇഴഞ്ഞു  <br>
       വരുന്നുണ്ടായിരുന്നു.  <br>
         <br>  <br>
       നിഴലുകളുടെ  <br>
       വെയിലുണക്കങ്ങളിലെപ്പോഴോക്കെയോ  <br>
       ചിതറിത്തെറിച്ച  വാക്കുകളെ  <br>
       ഒരുമിച്ചു ചേർത്തപ്പോഴാണ്  <br>
       അസ്വാസ്ഥ്യത്തിന്റെ കടവാവലുകൾ  <br>
       അവൾക്കുള്ളിൽ ചിറകടിയ്ക്കാൻ തുടങ്ങിയത്…  <br>
         <br>  <br>
       നഗ്നമാം ഹൃത്തിൻ  <br>
       വെള്ളഭിത്തിയിലവളിന്ന്  <br>
       കൊത്തിവയ്ക്കുന്നു..!!  <br>
       “വെറും പെണ്ണോ?”  <br>
       അല്ല…  <br>
       ചങ്കുറപ്പിന്റെ ചെമല പൂക്കൾ  <br>
       പൂത്തുലയുന്ന ഒരു പൂമരം..!!  <br>
       ഞെട്ടറ്റുവീഴുന്ന പൂക്കളെയൊക്കെ  <br>
       മണ്ണിൽ ചുവപ്പാക്കിയൊഴുക്കിയ  <br>
       ചുവപ്പിനാൽ ഹൃദയത്തിലും  <br>
       നെറ്റിയിലും നൂറായിരം  <br>
       ഇഷ്ടങ്ങളുടെ ചുവപ്പടയാളം  <br>
       കരുതിവയ്ക്കുന്നവൾ.  <br>
       സ്വന്തം കവിതയിൽ തിളച്ചു  <br>
       തിളച്ചങ്ങനെ ചുവന്ന പെണ്ണ്…  <br>
         <br>  <br>
       ഹൃദയത്തിൽ നോവുകടലുമായി  <br>
       ഉറങ്ങുന്നവൾ..!!  <br>
       മാലോകരുടെ  കണ്ണിലെ  <br>
       ഒരുമ്പെട്ടോൾ..!!”  <br>
       
       
        
       
       
       
       <div id="b"> </div>
       <h3>മരിച്ച ഒരുവൾ </h3>
        
        
        മരണത്തെ വേളി കഴിച്ച ഒരുവൾ  <br>
       എത്ര പേരെയാണാ ചടങ്ങുകൾക്കായി  <br>
       തന്നരികിലേക്കെത്തിക്കുന്നത്.  <br>
       ഇഷ്ടങ്ങൾ രുചിച്ചിറക്കിയവരും  <br>
       അനിഷ്ടങ്ങളെ കാർക്കിച്ചു  <br>
       തുപ്പിയവരും…..  <br>
         <br>  <br>
       എത്രയെത്ര മനസ്സുകളിലാണ്  <br>
       അവൾ മൂകതയുടെ ജാലവിദ്യ  <br>
       കാണിക്കുന്നത്.  <br>
         <br>  <br>
       അതിലുമേറെ പേരുടെ  <br>
       ഹൃദയ ഭൂപടത്തിൽ നിന്നും  <br>
       ഏതാനും നിമിഷങ്ങൾക്കകം  <br>
       മാഞ്ഞുപോയേക്കാവുന്ന  <br>
       കിനാരാജ്യമാണവൾ  <br>
         <br>  <br>
       മരിച്ചവളുടെ വീടുകളിൽ  <br>
       എത്ര പെട്ടെന്നാണ് ഋതുക്കൾ മാറിമറിയുന്നത്‌.  <br>
       ഇന്നലെ വസന്തകാലം പൂത്തുലഞ്ഞയിടങ്ങളിൽ  <br>
       ഇന്ന് കടുത്ത വേനലാണ്.  <br>
       നാളെ വീണ്ടുമൊരു വസന്തം വന്നെത്തും.  <br>
       ഇന്നുകളെ ഇന്നലെകളുടെ  <br>
       ഭരണിയിലവൾ ഉപ്പിലിട്ടുവെക്കും.  <br>
         <br>  <br>
       നോക്കൂ….,  <br>
       എന്തൊരത്ഭുതമാണ്,  <br>
       എന്തൊരതിശയമാണ്.  <br>
       മരിച്ച ഒരുവൾ  <br>
       എത്ര ശാന്തമായാണ്  <br>
       സൗമ്യമായാണ്  <br>
       തന്നെക്കാണാൻ വരുന്നവരെ കബളിപ്പിക്കുന്നത്  <br>
         <br>  <br>
       വീട്ടുകാരെയും നാട്ടുകാരെയും  <br>
       ശത്രുക്കളെയും പോലും ഒന്നിച്ചിരുത്തുന്നത്,  <br>
       അപരിചിതരെപ്പോലും പരിചിതരെപ്പോലെ  <br>
       ഒന്നിച്ചിരുത്തി ഊട്ടുന്നത്,  <br>
         <br>  <br>
       കേറിവരുന്നവരെയെല്ലാം  <br>
       ഒരേ ചവിട്ടിയിൽ കാല് തുടപ്പിക്കുന്നത്,  <br>
       തന്നെ പണ്ട് ചവിട്ടി കടന്നു പോയവരെയെല്ലാം  <br>
       ഒരേ ചവിട്ടിയിൽ സൗമ്യ പാദരായി കടത്തിവിടുന്നത്..  <br>
         <br>  <br>
       ഒരേ കയറ്റുപായയുടെ  <br>
       ഇഴകളാക്കുന്നത്.  <br>
         <br>  <br>
       മരിച്ച ഒരുവളല്ലേ ശരിക്കും  <br>
       ജനാധിപത്യം വായിപ്പിക്കുന്നവൾ  <br>
         <br>  <br>
       അവളല്ലേ സർവ്വം സമത്വം  <br>
       എന്നത് പ്രപഞ്ചത്തിനു  <br>
       മുന്നിൽ കാട്ടിക്കൊടുക്കുന്നത്.  <br>
         <br>  <br>
       ജീവിതത്തിൽ കാണാൻ കൊതിച്ച പലതും  <br>
       കാണാത്ത പലതും  <br>
       കാണുന്നത് മരിച്ചവളുടെ  <br>
       പാതിയടഞ്ഞ കണ്ണുകളിലല്ലേ..!  <br>
        
       
<div id="c"></div>
    <h3>ചിറകു വറ്റിയ തീവണ്ടി</h3>

നേരം തെറ്റിയോടുന്നൊരു  <br>
ചിറകുള്ള തീവണ്ടി  <br>
ചിറകൊടിഞ്ഞ  <br>
യാത്രക്കാർ  <br>
<br>  <br>
പലപ്പോഴായി  <br>
കണ്ണുകൾ കോർത്തുകെട്ടി  <br>
ഹൃദയങ്ങൾ ചേർത്തിരുത്തി  <br>
  <br>  <br>
എങ്കിലോ  <br>
സദാചാരത്തിന്റെ മടുപ്പിക്കുന്ന  <br>
പൊടിക്കാറ്റിനെ ഭയന്ന്  <br>
വിളറിയ പുറംകാഴ്ചകളിൽ  <br>
സ്വയം നട്ടുവെച്ചവർ  <br>
  <br>  <br>
കിന്നാരം പറയാനെത്തിയ  <br>
തുന്നാരൻ കിളി  <br>
ജാലകത്തിൽ  <br>
കൊത്തിവിളിച്ചപ്പോൾ  <br>
കണ്ണുകളെ പറിച്ചെടുത്തു  <br>
പുസ്തകത്താളിൽ  <br>
ഒട്ടിച്ചു വെച്ചു  <br>
  <br>  <br>
കടൽകാക്കകളുടെ  <br>
ചിറകൊച്ച ഭയന്ന്  <br>
കാതുകളെ  <br>
കൈകൾക്കുള്ളിലാക്കി  <br>
ഇറുക്കിപ്പിടിച്ചു  <br>
  <br>  <br>
കലണ്ടറുകളിലെ  <br>
കറുപ്പും ചുവപ്പും  <br>
അക്ഷരങ്ങൾ  <br>
തീവണ്ടിയേക്കാൾ  <br>
വേഗത്തിലോടുന്നുണ്ട്  <br>
  <br>  <br>
ഏതോ ഒരു  <br>
കറുത്ത സ്റ്റേഷനിലോ  <br>
ചുവന്ന സ്റ്റേഷനിലോ  <br>
എത്തുമ്പോൾ  <br>
ഓരോരുത്തരായിറങ്ങും  <br>
  <br>  <br>
അപ്പോഴും  <br>
ഒന്നിച്ചു കൂട്ടിമുട്ടാത്ത  <br>
ഇരുമ്പു പാളങ്ങളിൽ  <br>
അടിവയറുരഞ്ഞ വേദന ബാക്കി  <br>
  <br>  <br>
കൂവി തോൽപ്പിച്ച്  <br>
പുനര്‍ജ്ജനനത്തിലേയ്ക്കൊരു  <br>
കിതച്ചോട്ടം  <br>
  <br>  <br>
ഒരിക്കലും  <br>
പറഞ്ഞു വരാത്ത നീയും  <br>
പറയാതിറങ്ങിയ ഞാനും  <br>
  <br>  <br>
ഓർമപോലും വറ്റിപ്പോയ  <br>
ഇല്ലാക്കാലത്തിലേയ്ക്ക്  <br>
ഒരു സൈബർ യാത്ര  <br>
ശൂന്യയാത്ര….  <br>



<div id="d"></div>
<h3>കിനാവള്ളികള്‍</h3>

ഉമ്മറക്കോലായിലെ <br>
ഇറയത്തിരുന്ന് <br>
കിനാമഴ നനയുമ്പോഴാണ് <br>
വേഴാമ്പല്‍ മഴയെത്തേടി വന്നത് <br>
<br><br>
ഋതുക്കളനവധിയായത്രേ<br>
അവനിങ്ങനെ.<br>
<br><br>
വംശനാശത്തിന്റെ<br>
കണ്ണികളിലൊരാളായ ഞാനും<br>
നട്ടാല്‍ കിളിര്‍ക്കാത്ത<br>
നുണയെ പുഞ്ചിരിയില്‍<br>
പൊതിഞ്ഞവന് നല്‍കിയയച്ചു.<br>
<br><br>
വീണ്ടും കിനാവള്ളിയിലൂയലാടിയപ്പോഴാണ്<br>
മക്കളെത്തേടിയുള്ള<br>
അമ്മക്കിളികളുടെ വരവ്.<br>
<br><br>
ആഗോളജാഥയായിരുന്നു<br>
<br><br>
അടവിയടവികളായ്<br>
വെട്ടിനിരത്തിയപ്പോള്‍<br>
നിരപ്പായിപ്പോയ മാതൃത്വം<br>
<br><br>
ഞാനോ<br>
പൊളിവചനത്തിന്‍<br>
ധാന്യമണികളെറിഞ്ഞവയെയുമോടിച്ചു<br>
<br><br>
തൂണില്‍ ചാരി കാലുനീട്ടി<br>
വീണ്ടും സ്വന്തം കണ്ണുകളെ<br>
നിജത്തില്‍ നിന്നും<br>
കളവിലേക്ക് പറിച്ചു<br>
നടുമ്പോഴേക്കുമാണ്<br>
കടലും കാറ്റും<br>
കൈകോര്‍ത്തു വന്നത്<br>
<br><br>
വന്നപാടെ<br>
ഒന്നുമുരിയാടാതെ<br>
വീടിനുള്ളിലേക്കൊരു<br>
പാച്ചിലായിരുന്നു<br>
മുറികളോരോന്നിലും<br>
കയറിയിറങ്ങിയങ്ങനെ<br>
അവരിറങ്ങുമ്പോഴേക്കും<br>
സത്യവും നുണയും<br>
നേരും നെറിയും<br>
ഞാനും നീയും<br>
ഞങ്ങളും നിങ്ങളും<br>
എല്ലാമെല്ലാം<br>
വംശനാശം പേറി<br>
ജാഥയായി <br>
പുറത്തേക്കിറങ്ങിയിരുന്നു.<br>























</div>

<div class="bbsp"></div>

    </body>
        </html>
